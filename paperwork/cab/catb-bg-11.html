<!DOCTYPE HTML PUBLIC "-//W3C//DTD HTML 3.2 Final//EN">
<HTML>
<HEAD>
 <META HTTP-EQUIV="Content-Type" content="text/html;charset=windows-1251">
 <META NAME="GENERATOR" CONTENT="SGML-Tools 1.0.9">
 <TITLE>Катедралата и базарът: За управлението и линията Мажино</TITLE>
 <LINK HREF="catb-bg-12.html" REL=next>
 <LINK HREF="catb-bg-10.html" REL=previous>
 <LINK HREF="catb-bg.html#toc11" REL=contents>
</HEAD>
<BODY>
<A HREF="catb-bg-12.html">Следваща страница</A>
<A HREF="catb-bg-10.html">Предишна страница</A>
<A HREF="catb-bg.html#toc11">Съдържание</A>
<HR>
<H2><A NAME="s11">11. За управлението и линията Мажино</A></H2>

<P>Първоначалният вариант на "Катедралата и базарът" завършваше с
мечтата, описана по-горе -- за щастливите орди програмисти/анархисти,
съревноваващи се и надвиващи йерархичния свят на традиционния затворен
софтуер.
<P>Мнозина скептици обаче не бяха убедени; и въпросите, които те
повдигнаха, заслужават съответния ангажимент. Повечето от възраженията
срещу базарната теза се свеждат до твърдението, че неговите защитници
подценяват ефекта от производителността и мащабируемостта на
конвенционалното управление.
<P>Традиционно-настроените координатори на софтуерни проекти често
възразяват, че случайността, с която се формират, променят и разпускат
групите на проектите в света на отворения код, значително обезсилва
очевидното преимущество, което общността на отворения код има като брой
хора в сравнение с който и да е разработчик на затворен код. Според
техни наблюдения в разработката на софтуер единствените неща, които
имат значение, са постоянната работа, и степента, до която клиентите
могат да очакват да продължат вложенията си, а не колко души са
хвърлили по едно кокалче в гърнето, и са го оставили да къкри.
<P>В този аргумент безспорно има нещо вярно; всъщност във 
<A HREF="http://www.tuxedo.org/~esr/writings/magic-cauldron/">"Вълшебнит котел"</A> аз развих идеята, че ключът към
икономиката на софтуерното производство се корени в очакваната стойност
на бъдещите услуги.
<P>Тук обаче има и един голям скрит проблем -- приема се по
подразбиране, че общността на отворения код не може да осигури такава
продължителна работа. Всъщност има проекти с отворен код, които доста
дълго продължават да следват съгласувано целите си, и да имат ефективни
общности от разработчици без стимулиращите структури или
институционални авторитети, които конвенционалното управление счита за
основни. Най-добър и назидателен пример за това е разработката на GNU
Emacs; той е концентрирал усилията на стотици сътрудници за повече от
15 години в единно архитектурно виждане, въпреки голямото текучество и
фактът, че само един човек (авторът му) продължава да е активен през
цялото това време. Никой (текстов) редактор не е достигал този рекорд
по дълголетие.
<P>Това ни дава причина да се запитаме за предимствата на
конвенционално управляваната разработка, които са независими от
останалите аргументи в спора на катедралния модел срещу базарния. Ако
за GNU Emacs е възможно да изразява съдържателно архитектурно виждане в
един период от 15 години, или за една операционна система като Linux да
направи същото за осем години, в които технологиите на хардуера и
платформите се променят изключително бързо; и ако (какъвто наистина е
случаят) има множество добре обмислени проекти с отворен код, които
траят повече от 5 години, то ние можем да се почудим какво, ако въобще
има такова, ни носи невероятното предимство на конвенционално
управляваната разработка.
<P>Каквото и да ни носят, то определено не е нито сигурно пускане в
срок, нито побиране в рамките на бюджета, или съблюдаване на всички
точки от спецификацията; рядко някой "управляван" проект изпълнява
дори едно от тези условия, а да не говорим за всичките три накуп. А
очевидно не е и способността за приспособяване към промените в
технологичния и икономически контекст по време на "битието" на
проекта; общността на отворения код се оказва <EM>много</EM>
по-ефективна в това отношение (както всеки може бързо да провери,
например като сравни 30-годишната история на Интернет с късичкия живот
на фирмените мрежови технологии; или цената на мигрирането от 16-те към
32-та бита в Microsoft Windows с извършената почти без никакво усилие
миграция при Linux през същия период, не само при Intel линията, но и
при над дузина други хардуерни платформи, включително 64-битовата
Alpha).
<P>Едно от нещата, които мнозина смятат, че традиционният модел ни носи
е някой да  бъде отговорен пред закона и по възможност да възстанови
щетите, ако проектът се  обърка. Това обаче е илюзия -- повечето
софтуерни лицензи са написани така, че  отхвърлят дори гаранцията за
надеждност, а да не говорим за  производителността; случаите на успешно
възстановяване на щети поради  непроизводителност на софтуера стават
все по-редки. Дори и ако бяха по-често срещани, не би имало смисъл да
се чувстваме по-добре, ако имахме  кого да съдим. Хората искат не да се
съдят, а да имат работещ софтуер.
<P>И тъй, какво ни носи това предимство в управлението?
<P>За разберем това, трябва да проумеем какво смятат, че правят
софтуерните мениджъри. Една моя позната, която изглежда е много добра в
тази работа, казва, че управлението на софтуерни проекти има пет
функции:
<P>
<OL>
<LI>Да <EM>определя целите</EM> и да направлява всички в една и съща
посока.</LI>
<LI>Да <EM>наблюдава</EM> и да внимава да не бъдат пропускани
критични подробности.</LI>
<LI>Да <EM>мотивира</EM> хората да вършат досадна, но необходима
черна работа.</LI>
<LI>Да <EM>организира</EM> разпределението на хората с цел най-добра
производителност.</LI>
<LI>Да <EM>организира ресурсите</EM>, необходими за поддържането на
проекта.</LI>
</OL>
<P>Очевидно всички тези цели са важни, но при модела на софтуера с
отворен код и в неговия окръжаващ социален контекст, те могат да ни се
сторят странно неуместни. Ще ги разгледаме в обратен ред.
<P>Един мой приятел ми каза, че по-голямата част от <EM>организирането
на ресурсите</EM> се състои в защитата -- след като имаш хора, машини и
офис пространство, трябва да ги пазиш от съседните мениджъри, които се
състезават за същите ресурси, и от по-горните в йерархията, които се
опитват по най-ефективен начин да използват ограничените средства.
<P>Разработчиците на софтуер с отворен код обаче са доброволци, и се
самоподбират както по интерес, така и заради възможността да допринесат
за проектите, по които работят (това остава в сила дори и когато им се
плаща, за да хакват отворен код). Доброволческият дух има тенденцията
автоматично да се грижи за "атакуващата" страна на организирането на
ресурсите -- хората слагат на масата своите собствени ресурси. Така
съществува малка или никаква необходимост един мениджър да "играе в
защита" в конвенционалния смисъл.
<P>Както и да е, в един свят на евтини персонални компютри и бърз
Интернет, почти постоянно виждаме, че единственият наистина ограничаващ
ресурс е квалифицираното внимание. Когато проектите с отворен код се
провалят, това не става поради желанието за машини или
офис-пространство -- те умират само когато разработчиците загубят
интерес.
<P>След като случаят е такъв, несъмнено е важно хакерите на отворения
код да <EM>се организират</EM> за максимум производителност чрез
самоподбор -- а социалната среда безжалостно подбира по компетентност.
Моята позната, запозната както със света на отворения код, така и с
големи затворени проекти, смята, че успехът на отворения код отчасти се
дължи на това, че неговата култура приема само петте или колкото са там
процента най- талантливи от програмистката популация. А моята позната
прекарва повечето от времето си в организирането на останалите 95%,
така че от първо лице е наблюдавала една известна вариация при фактор
100 в производителността между най-способните програмисти и почти
компетентните.
<P>Размерът на тази вариация винаги повдига един неудобен въпрос: дали
индивидуалните проекти, а и областта като цяло, биха били по-добре без
50% от по-неспособните? Умните мениджъри отдавна са разбрали, че ако
единствената функция на конвенционалното управление беше да превърне
най-малко способните от нетна загуба в чиста победа, то значи играта
просто не би си струвала.
<P>Успехът на общността на отворения код значително изостря този
въпрос, като предоставя доказателства, че често е по-евтино и
по-ефективно да се подберат доброволци от Интернет, отколкото да се
управляват цели сгради, пълни с хора, които биха искали да се занимават
с нещо друго.
<P>Това ни води към въпроса за <EM>мотивацията</EM>. Равностоен и често
срещан начин за излагане гледната точка на моята позната е, че
традиционното управление на разработката е необходима компенсация за
зле мотивираните програмисти, които иначе не биха свършили добра
работа.
<P>Този отговор обикновено се движи с твърдението, че можем да се
осланяме  на общността на отворения код само ако работата, която трябва
да се върши е "секси" или технически готина -- всичко друго остава
несвършено (или зле направено), освен ако не е механично изработено от
парично мотивирани, затворени в кутийки ратаи с управители, които
размахват камшици наоколо им. В моята студия "Да обитаваш ноосферата"
говоря за психологическите и социални причини за моя скептицизъм по
отношение на това твърдение. Засега обаче смятам, че е по-интересно да
посоча изводите от приемането му за вярно.
<P>Ако конвенционалният, със затворен код, тежък за управление стил на
софтуерна разработка наистина се защитава само чрез нещо като линия 
Мажино от проблеми, благоприятстващи скуката, то това ще остане в сила 
за всяка отделна приложна област единствено до този момент, в който 
никой не смята тези проблеми за интересни и никой не намира начин да
ги  заобиколи. Понеже сега има надпревара в общността на отворения код
за "отегчителни" програми, клиентите ще знаят, че най-после някой се
е  захванал да разреши този проблем заради очарованието на самия
проблем -- което в програмирането, както и при други видове творческа
дейност, е  много по-мотивиращо, отколкото парите.
<P>Следователно да имаш конвенционална структура на управление само за
мотивация вероятно е добра тактика, но лоша стратегия; краткосрочна
победа, но в перспектива почти сигурна загуба.
<P>До тук конвенционалното управление на разработката изглежда лош
избор в  сравнение с отворения код поради две причини (подреждането на
ресурсите,  организацията), и като че ли е на доизживяване поради
трета  (мотивацията). А горкият обсаден конвенционален мениджър няма да
получи никакви подкрепления от <EM>наблюдаването</EM>; най-силният
аргумент в полза на отворения код се състои в това, че
децентрализираният поглед върху  нещата се оказва по-добър от всички
конвенционални методи за старание да се осигури да не се изпуснат
някакви детайли.
<P>Можем ли да сметнем <EM>определянето на целите</EM> като оправдание
за недостатъците на конвенционалното управление на софтуерни проекти?
Може би; но за да направим това, ще ни трябва много важна причина да 
повярваме, че управителните комитети и корпоративните планове имат по-
голям успех при определянето на подходящи и широко споделяни цели, 
отколкото водачите на проекти и племенните старейшини, които изпълняват
аналогична роля в света на отворения код.
<P>Изправени пред него, това е доста труден случай за разрешаване. Но
това не е толкова по някаква причина от страна на отворения код
(дълголетието на Emacs, или способността на Линус Торвалдс да
мобилизира орди от разработчици с разговори за "световно
господство"). Това по-скоро се дължи на демонстрираната невъзможност
на конвенционалните механизми да дефинират целите на софтуерните
проекти.
<P>Една от най-известните фолколрни теореми в софтуерното инженерство
гласи, че 60% до 75% от конвенционалните софтуерни проекти или никога
не се завършват, или се отхвърлят от потребителите си. Ако тези
проценти са близо до верните (а аз никога не съм срещал мениджър с
какъвто и да било опит, който да ги оспори), то повечето проекти имат
цели, които са или а) реалистично недостижими, или б) съвсем
грешни.
<P>Това, повече от всеки друг проблем, е причина в днешния свят на
разработка на софтуер самият израз "управителен съвет" да кара чулите
го да потръпват -- дори (а може най-вече) ако чулият го е мениджър.
Дните, в които единствено програмистите говореха така, отдавна са
отминали -- днес над бюрата на <EM>изпълнителните директори</EM> са
окачени комиксите "Дилбърт" 
<A HREF="catb-bg-15.html#[T-DILBERT]">[T-DILBERT]</A>.
<P>
<P>Следователно нашият отговор на мениджърът на традиционна софтуерна
разработка е прост -- ако общността на отворения код наистина
подценяваше важността на конвенционалното управление, <EM>защо толкова
много от вас демонстрират презрение към собствените си дела?</EM>
<P>Още веднъж успехът на общността на отворения код значително изостря
този въпрос -- защото се <EM>забавляваме</EM> с това, което правим.
Нашата творческа игра носи технически, пазарни и интелектуални успехи с
невероятно темпо. Ние доказваме не само, че можем да правим по-добър
софтуер, но и че <EM>удоволствието е предимство</EM>.
<P>Две години и половина след първата версия на това есе, най-радикалните 
думи, с които мога да завърша, вече не са мечтата за доминиран от 
софтуера с отворен код свят; това, все пак, в наши дни изглежда 
правдоподобно на мнозина трезви хора с костюми.
<P>По-скоро бих искал да предложа еднa по-обща поука относно софтуера
(а вероятно и за всеки друг вид творческа и професионална работа).
Човешките същества общо взето изпитват удоволствие от едно задание,
когато то попада в областта на оптималното предизвикателство -- не
прекалено лесно, за да е отегчаващо, но и не прекалено трудно за
постигане. Щастлив програмист е този, който хем не стои без работа, хем
не е претоварен от зле формулираните задания и стресиращото търкане на
процесите. <EM>Удоволствието следва ефикасността.</EM>
<P>Следователно ако се отнасяте към вашия собствен работен процес със
страх и неохота (дори и по неуместния, ироничен начин с картинките на
Дилбърт), то това трябва да се приеме само по себе си за знак, че
процесът се е провалил. Удоволствието, хуморът и веселбата наистина са
предимства; съвсем не за благозвучие използвах израза "щастливи
орди", нито пък е обикновена шегичка, че талисман на Linux е
мекичкият, сладък  пингвин.
<P>Може да се окаже, че едно от най-важните последствия от успеха на
отворения код ще е да ни научи, че играта е икономически най-ефективния
начин за творческа работа.
<HR>
<A HREF="catb-bg-12.html">Следваща страница</A>
<A HREF="catb-bg-10.html">Предишна страница</A>
<A HREF="catb-bg.html#toc11">Съдържание</A>
</BODY>
</HTML>
