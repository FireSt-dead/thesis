<!DOCTYPE HTML PUBLIC "-//W3C//DTD HTML 3.2 Final//EN">
<HTML>
<HEAD>
 <META HTTP-EQUIV="Content-Type" content="text/html;charset=windows-1251">
 <META NAME="GENERATOR" CONTENT="SGML-Tools 1.0.9">
 <TITLE>Катедралата и базарът: Социалният контекст на софтуера с отворен код</TITLE>
 <LINK HREF="catb-bg-11.html" REL=next>
 <LINK HREF="catb-bg-9.html" REL=previous>
 <LINK HREF="catb-bg.html#toc10" REL=contents>
</HEAD>
<BODY>
<A HREF="catb-bg-11.html">Следваща страница</A>
<A HREF="catb-bg-9.html">Предишна страница</A>
<A HREF="catb-bg.html#toc10">Съдържание</A>
<HR>
<H2><A NAME="s10">10. Социалният контекст на софтуера с отворен код</A></H2>

<P> Истина е, че най-добрите програми започват като лични разрешения на
всекидневните проблеми на автора, а се разпространяват, понеже се
оказва, че проблемът е типичен за широк кръг потребители. Това ни връща
към смисъла на правило 1, може би по-добре преформулирано:
<P>
<BLOCKQUOTE>
<EM>18. Ако искаш да разрешиш интересен проблем, първо
започни да търсиш проблем, който е интересен за самия
теб.</EM>
</BLOCKQUOTE>
<P>Тъй беше с Карл Харис и наследения popclient, тъй беше с мен и
fetchmail. Но това е разбрано много отдавна. Интересният въпрос,
въпросът, върху който историите на Linux и fetchmail ни принуждават да
се концентрираме, е следващият етап -- развитието на софтуера при
наличието на голяма и активна общност от потребители и
съразработчици.
<P>В "Митичният човеко-месец" Фред Брукс е забелязал, че
програмисткото време не нараства лесно и гъвкаво -- добавянето на
програмисти в напреднал софтуерен проект води до забавянето му. Той
твърди, че цената на сложността и на комуникацията в един проект се
покачва квадратично с броя на разработчиците, докато количеството
свършена работа се покачва едва линейно. От тогава насетне това
твърдение става известно като "Закон на Брукс" и се възприема като
очевидна истина. Но ако всичко се изчерпва със Закона на Брукс, Linux
би бил невъзможен.
<P>В класическата си книга "Психология на компютърното програмиране",
Джералд Уейнбърг показва нещо, което (със закъснение) можем да привидим
като живо опровержение на Брукс. При своето разглеждане на
"програмирането без его", Уейнбърг е наблюдавал, че в предприятията,
където програмистите не са ревниви спрямо кода си и окуражават другите
хора да търсят вътре грешки и възможности за подобрение, подобрението
става драматично по-бързо, отколкото където и да било другаде.
<P>Анализът на Уейнбърг не бива приет по подобаващ начин, може би
заради избраната от него терминология -- някой би се усмихнал на идеята
хакерите в Интернет да се характеризират като "без его". Но аз мисля,
че днес неговият аргумент изглежда по-силен от всякога.
<P>Историята на Unix би трябвало да ни е подготвила за това, което
научихме от Linux (и което аз експериментално проверих в по-малък
мащаб, съзнателно копирайки методите на Линус 
<A HREF="catb-bg-15.html#[EGCS]">[EGCS]</A>). А то е, че докато кодирането остава дейност, която се
извършва главно в уединение, наистина великите разработки идват от
впрягането на умствените способности и вниманието на цели общности.
Разработчикът, който използва само своя собствен акъл в един затворен
проект, ще изостане зад разработчика, който умее да създаде отворен,
еволюционен контекст, в който чрез обратна връзка се изследва
пространството на дизайна, дарява се код, посочват се грешки, и други
подобрения идват от стотици (може би дори хиляди) хора.
<P>Но няколко фактора попречиха на традиционния Unix свят да развие
този подход докрай. Един от тях беше наличието на юридически
ограничения на разните лицензи, търговски тайни и комерсиални интереси.
Друг (както се оказа в последствие) се състоеше в това, че Интернет все
още не беше достатъчно развит.
<P>Във времето преди евтиния Интернет съществуваха няколко географски
компактни общности, където културата окуражаваше програмирането "без
его", в смисъла на Уейнбърг. Там един разработчик можеше лесно да
привлече голям брой кадърни кибици и съразработчици. Лабораториите
"Бел", Лабораторията по изкуствен интелект към Масачузетския
Технологичен Институт, Калифорнийският Университет в Бъркли -- всички
те се превърнаха в дом на иновациите, който днес е легендарен и все още
плодотворен.
<P>Linux беше първият проект за съзнателно и успешно използване на
целия <EM>свят</EM> като запас от таланти. Не мисля, че е случайност
това, че периодът на бременност на Linux съвпадна с раждането на World
Wide Web. И че Linux излезе от детството си през същия период на
1993-1994, който бе свидетел на летящия старт на ISP индустрията и бума
на всеобщия интерес към Интернет. Линус беше първият човек, който се
научи как да играе по новите правила, които донесе широко
разпространеният Интернет.
<P>Докато евтиният Интернет беше необходимо условие за създаването на
модела на Linux, той не беше сам по себе си достатъчно условие. Друг
жизненоважен фактор беше развитието на стил на водачество и множество
обичаи за сътрудничество, които могат да позволят на разработчиците да
привличат съразработчици и да извличат максималното от възможностите на
средата.
<P>Но какъв е този стил на водачество и какво представляват тези
обичаи? Те не могат да бъдат основани на властови отношения -- а дори и
да можеха, водачеството чрез принуда нямаше да доведе до резултатите,
които наблюдаваме. Уейнбърг цитира автобиографията на руския анархист
от 19-ти век Пьотр Алексеевич Кропоткин "Спомените на един
революционер", която е в сила за нашия въпрос:
<P>
<BLOCKQUOTE>
"Като отгледан в семейство на владетел на крепостни селяни,
аз влязох в действителния живот подобно на всички млади хора от моето
време, твърде убеден в необходимостта от командване, заповядване,
хокане, наказване и прочие. Но когато в началото трябваше да управлявам
сериозни предприятия и да си имам работа със [свободни] хора, когато
всяка грешка можеше изведнъж да доведе до тежки последици, тогава
започнах да разбирам разликата между действането на принципа на
командването и дисциплината  и действането на принципа на общото
съгласие. Първото работи чудесно при един военен парад, но не струва
нищо там, където е замесен истинският живот, където целта може да бъде
постигната само чрез усилието на голям брой събиращи се
воли."
</BLOCKQUOTE>
<P>"Усилието на голям брой събиращи се воли" е точно това, което
изисква проект като Linux. И "принципът на командването" действително
е неприложим между доброволците в този анархистки рай, който наричаме
Интернет. Хакерите, желаещи да ръководят сътруднически проекти, ако
искат ефикасно да работят и да се съревновават, трябва да се научат да
вербуват и стимулират заинтересовани общности в стила, неясно
формулиран в "принципа на съгласието" на Кропоткин. Трябва да се
научат да използват Закона на Линус. 
<A HREF="catb-bg-15.html#[SP]">[SP]</A><P>По-рано аз се позовах на "Делфийския ефект" като възможно
обяснение на Закона на Линус. Но неизбежно ми идват наум и по-силни
аналогии с адаптивните системи в биологията и икономиката. В много
отношения, поведението на Linux света е подобно на свободен пазар или
екологична система, където сбор от себелюбиви агенти се опитват да
увеличат ползата си до най-голямата възможна степен, в хода на което се
получава самокоригиращ се спонтанен ред с по-голяма сложност и
ефикасност, отколкото би могло да бъде постигнато от каквото и да било
централно планиране. Тъкмо тук трябва да се търси "принципа на
съгласието".
<P>"Полезната функция", увеличена до най-голямата възможна степен от
Linux хакерите, не е класически икономическа, а е невещественото
удовлетворение на собственото им его и репутация сред останалите
хакери. (Някой може да нарече мотивацията им "алтруистична", но така
не се обръща внимание на факта, че алтруизмът сам по себе си е форма на
задоволяване на егото на алтруиста). В действителност, доброволческите
култури, които действат по този начин, не са необикновени. Друга
такава, в която дълго време съм участвал, е общността на феновете на
научната фантастика, където, за разлика от Хакерландия, "гъделът"
(увеличаването на нечия репутация всред другите фенове) се признава
като основна движеща сила на доброволческата дейност.
<P>Линус показа едно проницателно схващане на "принципа на споделено
съгласие" на Кропоткин, успешно поставяйки се като портиер на проект,
в който разработката се извършва главно от други хора, подхранвайки
интереса към проекта, докато той придобие своя самостоятелност. Този
квази-икономически поглед върху Linux света ни позволява да разберем
как се прилага това съгласие.
<P>Можем да разглеждаме метода на Линус като начин за създаване на
ефикасен пазар в "гъдела" -- себичността на отделните хакери да се
свърже колкото се може по-здраво в реализацията на трудни задачи, които
могат да бъдат осъществени само при постоянно сътрудничество. С проекта
fetchmail аз показах (макар и в по-малък мащаб), че неговите методи
могат да бъдат повтаряни, при което се получават добри резултати. Аз
дори може би го сторих малко по-съзнателно и систематично от него.
<P>Много хора (особено онези, които политически се съмняват в
свободните пазари) биха очаквали, че една култура от самоорганизиращи
се егоисти ще е разпокъсана, разделена, прахосническа, потайна и
враждебна. Но това очакване е напълно опровергано (да дадем само един
пример) от смайващото разнообразие, качество и задълбоченост на
документацията за Linux. Свещена истина е, че програмистите
<EM>мразят</EM> писането на документация. Но как тъй Linux хакерите
създават толкова много такава? Очевидно, свободният пазар на гъдел в
Linux работи по-добре, за да доведе до добродетелно, насочено в друга
посока поведение, отколкото при здраво финансираните отдели за
документация на комерсиалните производители на софтуер.
<P>И двата проекта -- fetchmail и ядрото Linux -- показват, че чрез
прилично възнаграждаване на егото на много хакери, един силен
разработчик/координатор може да използва Интернет, за да улови ползите
от притежаването на много съразработчици, без проектът да се сгромоляса
в пълен миш-маш. И тъй, срещу Закона на Брукс предлагам следното:
<P>
<BLOCKQUOTE>
<EM>19. Когато на координатора на разработката е предоставена
среда, поне толкова добра колкото Интернет, и той знае как да ръководи
без принуда, тогава повече глави са неизбежно по-добри от
една.</EM>
</BLOCKQUOTE>
<P>Мисля, че бъдещето на софтуера с отворен код все повече ще
принадлежи на хора, които знаят как да играят играта на Линус, хора,
които изоставят катедралата и се присъединяват към базара. Това не
означава, че индивидуалната проницателност и надареност вече няма да са
от значение. Напротив, мисля, че острието на софтуера с отворен код ще
принадлежи на хора, които започват от индивидуална проницателност и
надареност, а после я усилват чрез сполучливото изграждане на
заинтересувани доброволчески общности.
<P>И може би не само бъдещето на софтуера с <EM>отворен код</EM>. Няма
разработчик на затворен код, който да се сравни със запаса от таланти,
който общността на Linux може да пусне в действие върху дадена задача.
Колцина изобщо биха си позволили да наемат повече от двеста (1999 --
шестотин, 2000 -- осемстотин) души, които са допринесли с нещо към
fetchmail.
<P>В крайна сметка, може би културата на отворения код ще триумфира не
защото сътрудничеството е морално правилно или защото "прикриването"
на софтуера е морално неправилно (да приемем, че вярвате в последното
-- нещо, с което нито Линус, нито аз сме съгласни), а просто защото
светът на затворения код не може да спечели революционната надпревара
във въоръжаването с общностите на отворения код, които могат да
съсредоточат значително повече квалифицирано време върху даден
проблем.
<HR>
<A HREF="catb-bg-11.html">Следваща страница</A>
<A HREF="catb-bg-9.html">Предишна страница</A>
<A HREF="catb-bg.html#toc10">Съдържание</A>
</BODY>
</HTML>
